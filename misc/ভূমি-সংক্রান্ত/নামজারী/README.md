## নামজারী কী এবং কেন জরুরি?

নামজারি বলতে আমরা বুঝি খতিয়ান সংশোধন করা । অর্থাৎ খতিয়ানে পূর্বে যার নাম ছিল তার নামের পরিবর্তে নতুন ভূমি মালিকের নামে খতিয়ান সংশোধন করা। কোন ব্যক্তি বা প্রতিষ্ঠান কোন বৈধ পন্থায় ভূমি/জমির মালিকানা অর্জন করলে সরকারি রেকর্ড সংশোধন করে তার নামে রেকর্ড হালনাগাদ করাকেই নামজারি বলা হয়। কোন ব্যক্তির নামজারি সম্পন্ন হলে তাকে একটি খতিয়ান দেয়া হয় যেখানে তার অর্জিত জমির সংক্ষিপ্ত হিসাব বিবরণী উল্লেখ থাকে। উক্ত হিসাব বিবরণী অর্থাৎ খতিয়ানে মালিকের নাম, মৌজা, মৌজার নম্বর (জে এল নম্বর), জরিপের দাগ নম্বর, দাগে জমির পরিমাণ, একাধিক মালিক হলে তাদের নির্ধারিত হিস্যা ও প্রতি বছরের ধার্যকৃত খাজনা (ভূমি উন্নয়ন কর) ইত্যাদি লিপিবদ্ধ থাকে। নামজারির প্রক্রিয়াটি জমিদারি অধিগ্রহণ ও প্রজাস্বত্ব আইন, ১৯৫০ এর ধারা ১৪৩, ১১৬ ও ১১৭ অনুযায়ী সম্পন্ন করা হয়।
জরিপের মাধ্যমে জমির আরওআর অর্থাৎ রেকর্ড অফ রাইটস সংশোধন করা হয়। রেকর্ড অফ রাইটস বলতে আমরা বুঝি খতিয়ান ও জমা উভয়কেই। এ খতিয়ান ও নকশা চলমান সংশোধনী জরিপের মাধ্যমে সংশোধন করা হয় অর্থাৎ জমি যখন পুরাতন ভূমি মালিকের খতিয়ান থেকে নতুনভাবে অন্য ভূমি মালিকের নিকট হস্তান্তর হয় তখন এ জরিপের মাধ্যমে নতুন ভূমি মালিকের নামে রেকর্ড সংশোধন করা হয়। আমাদের দেশে এক জরিপের পর অন্য জরিপের অন্তবর্তীকালীন খতিয়ান সংশোধন মূলত নামজারির মাধ্যমে করা হয়।
নামজারি দু’প্রকারে হয়ে থাকে-
ক) মূল খতিয়ানে নাম কর্তন করে বা ভূমি কিংবা নাম যোগ করে নামজারি এবং
খ) কোন খতিয়ানে কোন অংশীদার বা নতুন মালিক খতিয়ান হতে বের হয়ে বা খারিজ হয়ে স্বতন্ত্র খতিয়ান খুলতে চাইলে জমাভাগ করে স্বতন্ত্র খতিয়ান খুলে নামজারি করা ।
যে সমস্ত কারণে জমির মালিকানার পরিবর্তন ঘটেঃ
ক) মালিকের মৃত্যুতে আইনানুগ ওয়ারিশ বা ওয়ারিশগণের অনুকূলে মৃতের অংশীয় জমির মালিকানা পরিবর্তিত হয়ে থাকে;
খ) রেজিস্ট্রি দলিলমূলে জমি বিক্রি, দান, হেবা, ওয়াকফ বা উইলমূলে ক্রেতা বা গ্রহীতার অনুকূলে মালিকানা হস্তান্তরিত বা পরিবর্তিত হতে পারে;
গ) খাসজমি স্থায়ী বন্দোবস্ত দেওয়া হলে বিধিমোতাবেক বন্দোবস্ত গ্রহীতার অনুকূলে মালিকানার পরিবর্তন ঘটে;
ঘ) সরকার কোন সম্পত্তি অধিগ্রহণ করলে বা ক্রয় করলে সরকারের অনুকূলে মালিকানার পরিবর্তন ঘটে;
ঙ) নিলাম বিক্রির মাধ্যমে নিলাম ক্রেতার অনুকূলে জমির পরিবর্তন ঘটে থাকে;
চ) সিকস্তি বা জমিদারি উচ্ছেদ বা প্রজস্বত্ব আইনম ১৯৫০ এর ৯০, ৯১, ৯২ ও ৯৩ ধারার আওতায় কোন মালিকের স্বত্ব বিলোপ হলে মালিকানা সরকারের অনুকূলে পরিবর্তিত হয়;
ছ) স্বত্ব ঘোষণা সংক্রান্ত দেওয়ানি মামলার স্বত্ব ঘোষণামূলক ডিক্রি বা আদেশবলে সংশ্লিষ্ট জমির মালিকানা ডিক্রি প্রাপকের অনুকূলে হস্তান্তরিত হতে পারে।
জমিদারী অধিগ্রহণ ও প্রজাস্বত্ব আইন, ১৯৫০ এর ১৪৩ ধারার বিধান মোতাবেক কালেক্টরকে রেকর্ড সংশোধন তথা নামজারির ক্ষমতা প্রদান করা হয়েছে। কিন্তু সহকারী কমিশনার (ভূমি)/ রাজস্ব অফিসার পদ সৃজিত হবার পর ১১/১১/১৯৮২ খ্রিঃ তারিখের স্মারক নং ৩০৫ (৪২৫)-১০-১২৬/৮২ বিএলএ এর মাধ্যমে সহকারী কমিশনার (ভূমি)-কে রেকর্ড সংশোধন তথা নামজারির ক্ষমতা প্রদান করা হয়েছে।
নামজারি কখন করা হয়ঃ
ক) রেজিস্ট্রি দলিলমূলে জমি হস্তান্তরের কারণে;
খ) ভূমি মালিকের মৃত্যুর কারণে;
গ) সার্টিফিকেট মামলা ও কোর্ট মামলার মাধ্যমে কোন জমি নিলাম খরিদ হলেও স্বত্বাধিকার ঘোষিত হয়;
ঘ) সরকার কর্তৃক খাসজমি বন্দোবস্তের কারণে;
ঙ) নদী সিকস্তির কারণে খাজনা মওকুফ করা হলে;
চ) খাজনা অনাদায়ে জমি বিক্রি ও তৎসংশ্লিষ্ট নামজারি;
ছ) স্বত্ব মামলার রায় ডিক্রির আওতায় নামজারি;
জ) এলএ কেসের আওতায় নামজারি;
ঝ) খাস খতিয়ানভুক্তকরণের ফলে নামজারি;
ঞ) সমবায় সমিতির ক্ষেত্রে নামজারি;
ট) কবলা, গিফট ও উইলের ক্ষেত্রে নামজারি;
ঠ) বিনিময় মামলার সম্পত্তির ক্ষেত্রে নামজারি;
নামজারির মাধ্যমে রেকর্ড সংশোধনের উপরোক্ত কারণগুলো বাস্তবক্ষেত্রে দুটি ধারায় মিলিত হয়। অর্থাৎ সচরাচর উপজেলা ভূমি অফিসে দুটি কারণে নামজারি মামলা আরম্ভ হয়ে থাকে।
১) সরাসরি আবেদনের প্রেক্ষিতে নামজারি ও জমাখারিজ
২) এলটি নোটিশের কারণে
নামজারির সরাসরি আবেদনের ক্ষেত্রে নামজারি রেজিস্টার- ৯ ‘১ম খণ্ড’ এবং এলটি নোটিশের ক্ষেত্রে নামজারি রেজিস্টার- ৯ ‘২য় খণ্ড’ ব্যবহৃত হয়।
জমাখারিজঃ
যৌথ খতিয়ান হতে কোন মালিকের হিস্যা পৃথক করে আলাদাভাবে খতিয়ানভুক্ত করার প্রক্রিয়াকে জমাখারিজ বলে। প্রজাস্বত্ব আইনের ১৪৭ ধারা মোতাবেক জমাখারিজ করা হয়। এক্ষেত্রে নামজারি প্রক্রিয়ায় পক্ষগণকে শুনানি এবং আবশ্যকমত তদন্ত করে জমাখারিজ করতে হয়। ১১৭ ধারায় জমা বিভক্তি করে খারিজের অন্যতম উদ্দেশ্য ১১৬ ধারা মোতাবেক জমা একত্রীকরণ এবং ভূমি উন্নয়ন কর ধার্য ও আদায় সহজ করা। জমাখারিজ করা হলে আলাদাভাবে ভূমি উন্নয়ন কর দিতে সুবিধা হয়।
জমা একত্রীকরণঃ
জমা একত্রীকরণ কার্যক্রম রাষ্ট্রীয় অধিগ্রহণ ও প্রজাস্বত্ব আইনের ১১৬ ধারার আওতায় সম্পন্ন করা হয়ে থাকে। উক্ত আইনের ১১৬ ধারায় বলা হয়েছে যে, যেখানে একই গ্রামের মধ্যে একই প্রজা কর্তৃক জমির বিভিন্ন খণ্ড অধিকৃত হয় এবং জমির ঐ খণ্ডগুলো বা কতিপয় খণ্ডপূর্বক প্রজাস্বত্বের অধীন হয় সেখানে জমির ঐ খণ্ডগুলো রাজস্ব কর্মকর্তার আদেশক্রমে একই প্রজাস্বত্বে সংযুক্ত হবে।
নামজারি ও জমাখারিজের সুবিধাঃ
ক) সাবেক মালিকের পরিবর্তে নতুন মালিকের নাম রেকর্ডে অন্তর্ভুক্ত থাকে বলে সাবেক মালিক একই জমি একাধিকবার বিক্রয় করতে পারে না।
খ) নতুন মালিকের নিজ নামে স্বতন্ত্র খতিয়ান সৃষ্টি হওয়ার ফলে উহা জমির মালিকানার প্রমাণ হিসেবে সর্বক্ষেত্রে গ্রহণযোগ্য হয়।
গ) খারিজ খতিয়ানের উপর ভূমি উন্নয়ন কর পরিশোধ করা যায়। উক্ত দাখিলা ভূমির মালিকানা ও দখল প্রমাণ করে।
ঘ) গৃহ নির্মাণ, ব্যাংক ঋণ, জমি বিক্রয় প্রভৃতি কাজের জন্য নামজারি ও জমাখারিজ আবশ্যক।
ঙ) নামজারী আদেশমূলে সৃষ্ট সংশোধিত খতিয়ানের কপি সহকারী কমিশনারের মাধ্যমে বা ভূমি মালিকের মাধ্যমে সংশ্লিষ্ট সহকার সেটেলমেন্ট অফিসার বা জরিপকালে/ বুঝারত/ তসদিক/ আপত্তি স্তরে কর্তৃপক্ষের নিকট পেশ করা হলে ‘ভূমি ব্যবস্থাপনা ম্যানুয়েল ১৯৯০’ এর ৩২০ নং অনুচ্ছেদ অনুসারে জরিপ কর্তৃপক্ষ ‘সংশোধিত খতিয়ানের’ ভিত্তিতে নতুন রেকর্ড সৃষ্টি করে থাকেন।
যথাসময়ে নামজারি না করার অসুবিধাঃ
ক) অসাধু বিক্রেতা/ পূর্বের মালিক একই জমি একাধিক স্থানে বিক্রয় করতে পারে। পরবর্তী ক্রেতা পূর্বে খারিজ করে নিতে পারে। ফলে অহেতুক মামলা মোকদ্দমায় জড়িত হওয়ার সম্ভাবনা থাকে ।
খ) যৌথ খতিয়ানের জমির দখল নিয়ে জটিলতা সৃষ্টি হতে পারে।
গ) নিজ নামে ভূমি উন্নয়ন কর পরিশোধ করা যায় না।
নামজারি কিভাবে করবেনঃ
উপজেলা ভূমি অফিসে সাব-রেজিস্ট্রার অফিস হতে এলটি নোটিশ অথবা আবেদনকারীর নিকট হতে নির্ধারিত ফরমে আবেদন প্রাপ্তির পর রেজিস্টার- ৯ ‘২য় খণ্ড’ অথবা ‘১ম খন্ড’-এ এন্ট্রি দেয়া হয়। প্রস্তাব অথবা প্রতিবেদন প্রেরণের জন্য আবেদনটি ইউনিয়ন ভূমি অফিসে প্রেরণ করা হয়। ইউনিয়ন ভূমি সহকারী কর্মকর্তা সরেজমিনে তদন্ত ও রেকর্ডপত্র যাচাই করে প্রস্তাব/প্রতিবেদন ও প্রস্তাবিত খতিয়ান উপজেলা ভূমি অফিসে প্রেরণ করেন। অতঃপর সহকারী কমিশনার (ভূমি) শুনানির তারিখ ধার্য করে আবেদনকারী/ রেকর্ডীয় মালিক এবং স্বার্থসংশ্লিষ্টদের নোটিশ প্রদান করেন। আবেদনের জমির দাবীর বিষয় সঠিক আছে কিনা, এ জমিতে সরকারি কোন স্বার্থ আছে কিনা, ভিপি তালিকাভুক্ত কিনা ইত্যাদি বিষয়ে রেকর্ড পর্যালোচনা করে প্রতিবেদন দেয়ার জন্য কানুনগোকে বলা হয়। এছাড়াও, আবেদনের জমি দেওয়ানী মামলাভুক্ত কিনা এ বিষয়ে রেজিস্টার পর্যালোচনা করে মতামত প্রদান ও স্ক্যাচ ম্যাপ প্রস্তুত করার জন্য সার্ভেয়ারকে নির্দেশ দেয়া হয়। ধার্য তারিখে শুনানি ও কাগজপত্র পরীক্ষা-নিরীক্ষা করে নামজারি মঞ্জুর অথবা নামঞ্জুর করা হয়। আবেদন মঞ্জুর হলে ইউনিয়ন ভূমি সহকারী কর্মকর্তা কর্তৃক প্রস্তুতকৃত ০৫ কপি খতিয়ানে স্বাক্ষর করা হয় এবং আবেদনকারীকে ০১ কপি, মূল নথিতে ০১ কপি সংরক্ষণসহ ০১ কপি জেলা রেকর্ডরুমে ও ০১ কপি ইউনিয়ন ভূমি অফিসে প্রেরণ করা হয়।
শর্তাবলিঃ
ক) নির্ধারিত ফরমে আবেদন করতে হবে।
খ) জমির মালিকানার সকল কাগজ ও দখল থাকতে হবে।
প্রয়োজনীয় কাগজপত্রঃ
ক) সর্বশেষ নামজারি ও জমাভাগ/জমা একত্রীকরণের খতিয়ান (প্রযোজ্য ক্ষেত্রে)
খ) সংশ্লিষ্ট সর্বশেষ খতিয়ানের ফটোকপি/সার্টিফাইড কপি
গ) ওয়ারিশ সনদপত্র (প্রযোজ্য ক্ষেত্রে) (অনধিক ০৩ মাসের মধ্যে ইস্যুকৃত)
ঘ) মূল দলিলের ফটোকপি/সার্টিফাইড কপি
ঙ) সর্বশেষ জরিপের পর থেকে বায়া/পিট দলিল
চ) ভূমি উন্নয়ন কর পরিশোধের দাখিলা
ছ) আদালতের রায়/আদেশ/ডিক্রীর সার্টিফাইড কপি
জ) আদালতের রায়/আদেশ/ডিক্রি থাকলে আরজির সার্টিফাইড কপি
ঝ) জমির চৌহদ্দির কলমী নকশা
প্রয়োজনীয় ফিসঃ
ক) আবেদন ফি (কোর্ট ফি)- ২০ টাকা
খ) নোটিশ জারি ফি- ৫০ টাকা
গ) রেকর্ড সংশোধন ফি- ১০০০ টাকা
ঘ) মিউটেশন খতিয়ান সরবরাহ ফি- ১০০ টাকা
(সর্বমোট ১১৭০ টাকা)
সংশ্লিষ্ট আইন/বিধি/নীতিমালাঃ
ক) এসএ অ্যান্ড টি এ্যাক্ট, ১৯৫০
খ) ভূমি ব্যবস্থাপনা ম্যানুয়েল, ১৯৯০
সহকারী কমিশনার (ভূমি) কর্তৃক রিভিউঃ
রাষ্ট্রীয় অধিগ্রহণ ও প্রজাস্বত্ব আইন, ১৯৫০ এর ১৫০ ধারার বিধানমতে সহকারী কমিশনার (ভূমি) যেকোন স্বার্থ সংশ্লিষ্ট পক্ষের আবেদনক্রমে অথবা স্ব-উদ্যোগে তার নিজের প্রদত্ত অথবা তার পূর্ববর্তী কর্মর্তা কর্তৃক এ আইনের এ অংশের অধীনে পেশকৃত যেকোন আদেশ রিভিউ করতে পারেন এবং এরূপ আদেশ রিভিউ করতে গিয়ে এরূপ আদেশকে পরিবর্তন, খণ্ডন বা বহাল রাখতে পারবেন। তবে ত্রিশ (৩০) দিনের মধ্যে এরূপ আবেদন করতে হবে। অন্যথায় ত্রিশ দিনের মধ্যে আবেদন না করার যথেষ্ট কারণ উল্লেখ করতে হবে সহকারী কমিশনার (ভূমি) এর সন্তুষ্টির জন্য। তবে এরূপ আদেশের বিরুদ্ধে ঊর্ধ্বতন কর্তৃপক্ষের নিকট আপীল বা রিভিশনের আবেদন করা হয়ে থাকলে ঐ আদেশ রিভিউ করা যাবে না। রিভিউ আবেদন নাকচ করে অথবা রিভিউতে পূর্ববর্তী কোন আদেশ বহাল রেখে আদেশ দেয়া হলে তার বিরুদ্ধে কোন আপিল চলবে না।
রাষ্ট্রীয় অধিগ্রহণ ও প্রজাস্বত্ব আইন, ১৯৫০ এর ১৫০ ধারার ক্ষমতাবলে রাজস্ব অফিসার অর্থাৎ সহকারী কমিশনার (ভূমি) ধারা-১১৬, ১১৭ ও ১৪৩ এর দ্বারা নামজারি/জমাখারিজ/জমাএকত্রিকরণ-এর যে আদেশ দিয়ে থাকেন তা উপযুক্ত প্রমাণাদির সাপেক্ষে রিভিউ বা পুনর্বিবেচনারও অধিকার রাখেন। উক্ত ১৫০ ধারার আওতায় যে সব কারণে বিবিধ মামলা দায়ের করা হয় সেগুলি হল -
নামজারি মামলা দায়েরের ফলে জমির মালিকের নামে সৃষ্ট খতিয়ানে কোন প্রকার ভুল হয়ে থাকলে এবং উক্ত ভুল সংশোধনের ক্ষেত্রে অন্য কোন নামজারি মামলার সম্পৃক্ততা থাকলে মিছ্ বা বিবিধ মামলা দায়েরের আবেদন করতে হয়। উদাহরণসরূপ- কোন নামজারি খতিয়ানে দখল অনুযায়ী খতিয়ান না হয়ে থাকলে অথবা জমির পরিমাণ কম-বেশি হলে ইত্যাদি।
খতিয়ানে কোনরূপ করণিক ভুল থাকলে বিবিধ মামলা দায়েরের মাধ্যমে করণিক ভুল সংশোধন করা যায়।
কোন ব্যক্তি কোন জমির মালিকানা লাভ করলে প্রার্থিত জমিতে পূর্বে অপর কোন ব্যক্তি নামজারি করিয়ে থাকলে এবং এই কারণে জমির স্বল্পতা পরিলক্ষিত হলে প্রথমে উক্ত নামজারি খতিয়ান বাতিল বা সংশোধন এবং তারপর নিজ নামে নামজারিকরণের উদ্দেশ্যে প্রথমে বিবিধ মামলা দায়ের করতে হয়।
রিভিউঃ
স্টেট একুইজিশন এণ্ড টেনান্সি এ্যাক্ট-এর ১৯৫০-এর ১৫০ ধারায় রিভিউ-এর কথা বলা হয়েছেঃ
১৫০ ধারা (১) উপধারাঃ কোন রেভিনিউ অফিসার কোন স্বার্থ সংশ্লিষ্ট পার্টির দরখাস্তের ভিত্তিতে অথবা স্ব-উদ্যোগে নিজ কর্তৃক বা তার পূর্ববর্তী অফিসার কর্তৃক এ অংশের অধীনে পাশকৃত যে কোন আদেশ রিভিউ করতে পারবেন এবং কোন আদেশ বিচারের পর উক্তরূপে আদেশ পরিবর্তন, রদ অথবা বহাল করতে পারেনঃ
শর্ত থাকে যে,
(ক) উক্তরূপ আদেশ প্রদানের তারিখ হতে ত্রিশ দিনের মধ্যে পুনঃবিচারের জন্য আবেদন না করলে অথবা যে ক্ষেত্রে উক্ত দরখাস্ত ত্রিশ দিন মেয়াদ অতিবাহিত হওয়ার পর দায়ের করা হয় এবং নির্ধারিত মেয়াদের জন্য দরখাস্ত না করার যথেষ্ট কারণ দেখিয়ে অফিসারকে সন্তুষ্ট করতে না পারলে তার আবেদনপত্র গ্রহণ করা যাবে না;
(খ) উক্তরূপ আদেশের বিরুদ্ধে যদি কোন আপীল দায়ের করা হয় বা ঊর্ধ্ধতন রাজস্ব কর্তৃপক্ষের নিকট যদি এরূপ আদেশ রিভিশন করার জন্য আবেদন করা হয় তবে আদেশটি রিভিউ করা যাবে না; এবং
(গ) অপরপক্ষকে উপস্থিত হওয়ার ও শুনানির জন্য যুক্তিসংগত নোটিশ না দিয়ে রিভিউয়ের মাধ্যমে আদেশ পরিবর্তন করা যাবে না;
(ঘ) রিভিউয়ের আদেশের বিরুদ্ধে আপীল চলবে না।
রিভিউ কার্যক্রমের সম্ভাব্য স্তরঃ
পর্যায়-১: আবেদন অথবা স্ব-উদ্যোগে কার্যক্রম গ্রহণ;
পর্যায়-২: মিস কেস নথি সৃজন ও মূল নথি তলব ও তদন্তাদেশ;
পর্যায়-৩: পক্ষগণকে নোটিশ প্রদান;
পর্যায়-৪: শুনানি ও রেকর্ডপত্র এবং তদন্ত প্রতিবেদন যাচাই;
পর্যায়-৫: সিদ্ধান্ত গ্রহণ ও আদেশ প্রদান।
বিবিধ মামলা দায়েরের পদ্ধতি:
একটি সাদা কাগজে সহকারী কমিশনার (ভূমি) বরাবর কি ধরণের প্রতিকার পেতে আগ্রহী তা বিস্তারিতভাবে লিখতে হবে। এছাড়া বিবাদীর নাম, বিবাদীর নামে কোন খতিয়ান সৃজিত হয়ে থাকলে তার বিবরণ এবং নিজের স্বত্ব কিভাবে ক্ষতিগ্রস্ত হয়েছে তার বিবরণ থাকতে হবে;
নামজারি আবেদনের মতো ২০/- (বিশ) টাকা কোর্ট ফি আবেদনের সাথে সংযুক্ত করতে হবে;
আবেদনে উল্লিখিত যুক্তির স্বপক্ষে সংশ্লিষ্ট কাগজপত্র সংযুক্ত করতে হবে।
